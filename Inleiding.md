##	Inleiding


###	Leeswijzer

Dit document is een plan op basis waarvan het tijdelijk beheer van de standaard Handreiking en Metamodel Informatiemodelleren (HIM/MIM) wordt uitgevoerd. Dit plan geeft inzicht in de inhoud en omvang van de relevante beheerprocessen en welke middelen en functieprofielen hiervoor nodig zijn.
Dit document beschrijft hoe Geonovum HIM  (Handreiking Informatie Modellering) en MIM (Metamodel Informatie Modellering) beheert.

### Standaarden voor geo-informatie

Informatie is een motor onder het functioneren van de overheid in Nederland. In het kader van onderlinge samenwerking, wisselen overheidsorganisaties veel informatie uit. Daarbij is het van groot belang dat we hetzelfde verstaan onder de gegevens die we gebruiken en dat we gemeenschappelijke afspraken maken over hoe we gegevens beschrijven en uitwisselen.
Bij de ontwikkeling van het Digitaal Stelsel Omgevingswet (DSO) is duidelijk naar voren gekomen dat veel informatiebronnen bij elkaar komen in de zogenaamde informatiehuizen. Daarbij komen ook de wereld van de geografische gegevens en de wereld van de meer administratieve registraties bij elkaar. Dit biedt mogelijkheden om informatie slim te combineren maar maakte ook een aantal verschillende uitgangspunten zichtbaar in de werkwijzen van Kadaster, VNG Realisatie en Geonovum als het gaat om het modelleren van informatie.

Voor inhoudelijke informatie over MIM, zie:
https://www.geonovum.nl/geo-standaarden/metamodel-informatiemodellering 


Met het metamodel voor informatiemodellering hebben we een gemeenschappelijk vertrekpunt opgesteld voor het maken van informatiemodellen. Het model bevat duidelijke afspraken over het vastleggen van gegevensspecificaties en biedt tegelijkertijd ruimte aan de verschillende niveaus van modellering. Bijzonder aan het model is dat de afspraken over meerdere bestuurslagen heen gaan.
Geonovum kijkt bij het maken van informatiemodellen naar het Basismodel geo-informatie (NEN3610) en dit metamodel voor informatiemodellering.

Het metamodel is bestemd voor informatiearchitecten die informatiemodellen maken, informatieanalisten die willen weten wat de betekenis en definitie van informatieobjecten is en mensen die implementaties maken op basis van het model. Voor het werken met dit model is kennis van informatiemodellering is een vereiste. Enige kennis van UML is een pré. Het metamodel richt zich op registraties binnen het overheidsdomein, maar is in bredere context inzetbaar.
Het metamodel is beschikbaar in versie 1.0. 


Geonovum richt de beheerorganisatie in conform de BOMOS standaard. Voor meer informatie over BOMOS zie : https://www.forumstandaardisatie.nl/thema/ontwikkelen-en-beheren-van-open-standaarden.

BOMOS onderscheid verschillende levenscyclusfases waarin een standaard zich kan bevinden, namelijk:
1.	Creatie/ontwikkeling
2.	Introductie
3.	Implementatie/groei
4.	Volwaardige toepassing
5.	Uitfaseren

![levenscyclus](media/levenscyclus.png)

De MIM-standaard bevindt zich in de introductiefase. BOMOS zegt daar het volgende over:
“In deze fase wordt gekozen voor een specifieke standaard om in een
behoefte te voorzien. Tijdens deze fase zullen veel wijzigingen aan de orde
zijn. De inrichting van beheer wordt belangrijk. De keuze kan bewust en
expliciet worden gemaakt in besluitvorming om een standaard algemeen
geldend te verklaren of door organische groei waarbij de adoptie geleidelijk
plaatsvindt. Een voorbeeld van bewuste keuze is besluitvorming door de
overheid om een standaard verplicht te stellen. Ook sectorafspraken of een
besluit van het Forum Standaardisatie om een standaard op de ‘Pas toe of
leg uit’-lijst te plaatsen, vallen hieronder. Van organische adoptie is sprake
als diverse (individuele) partijen besluiten een standaard te gaan toepassen.
Tijdens deze fase zullen veel wijzigingen aan de orde zijn. De inrichting voor
beheer wordt belangrijk, net als de adoptie van de standaard bij de ‘early
adopters’ van belang. Uw activiteiten zullen hierop gericht moeten zijn.”



